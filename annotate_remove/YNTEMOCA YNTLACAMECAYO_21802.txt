Produced by Anonymous
[Transcriber's Note: In this ASCII version, abbreviations have been
expanded, c-with-cedilla has been replaced with z, and n-with-tilde
has been replaced with n~. An English translation is available in
Codex Chimalpahin, volume 2, ISBN 0-8061-2950-6.]
La decendencia y generacion de los Reyes, y Sen~ores y naturales del
pueblo de culhuacan y tambien de aqui de los Reyes y Sen~ores.
naturales en esta gran ciudad de mexico tenochtitlan. compuesto por
los Sen~ores. de culhuacan.
Yntemoca yntlacamecayo, yn tlahtoque yn teteuhctin yn ompa tlaca ypan
altepetl culhuacan yhuan nican tlahtoque teteuhctin yn ipan in tlaca
huey altepetl mexico tenochtitlan, Oquitlallitiaque yn tlahtoque
teteuhctin culhuacan
.x. tochtli xihuitl. 670. an~os, ypan inyn acico yn motlallico. yn
oncan culhuacan yn huehuetque chichimeca culhuaque ye ynpan acico ye
cate yn xochmilca yn oncan calli xochmilco
ix. acatl xihuitl 695. an~os. ypan inyn tlacat yn tepiltzin yn itoca
Nauhyotzin ye iuh cenpohualli onchiquacen xihuitl cate yn culhuaque yn
oncan culhuacan
[Left margin: .1. huehue nauhyotzin Rey.] v. calli xihuitl. 717.
an~os. ypan inyn motlahtocatlalli yn tepiltzin yn itoca huehue
Nauhyotzin tlahtohuani achto culhuacan ye hualconpehualti yn
tlahtocayotl ye iuh cenpohualli omeyxiuhtia y nauhyotzin yn
motlahtocatlallico. auh ye iuh nepa onpohualli onchicuexihuitl cate yn
oncan culhuacan yn huehuetque chichimeca culhuaque
[Left margin: .2. huehue nonoalcatl Rey.] iij. acatl xihuitl 767.
an~os. ypan in momiquillico, yn tlacatl yn tepiltzin yn itoca huehue
Nauhyotzin tlahtohuani catca achto culhuacan yn tlahtocat Onpohualli
onmatlactli ypan ce xihuitl, // Auh za niman ipan inyn omoteneuh
xihuitl yn motlahtocatlali yn tlacatl yn huehue nonohualcatl
tlahtohuani culhuacan
[Left margin: .3. huehue yohuallatonac Rey.] iij. calli xihuitl 845.
an~os. ypan in momiquillico yn itoca huehue nonohualcatl tlahtohuani
catca culhuacan yn tlahtocat yepohualli oncaxtolli ypan nauhxihuitl.
// Auh zan niman ipan inyn omoteneuh xihuitl yn motlahtocatlalli yn
itoca huehue yohuallatonac tlahtohuani culhuacan
[Left margin: .4. Quetzallacxoyatzin Rey.] x. tecpatl xihuitl 904.
an~os. ypan inyn momiquillico tlacatl huehue yohuallatonac tlahtohuani
catca culhuacan yn tlahtocat yepohualxihuitl, auh za niman ipan inyn
omoteneuh xihuitl yn motlahtocatlalli yn tlacatl yn itoca
quetzallacxoyatzin tlahtohuani culhuacan
[Left margin: .5. huehue chalchiuhtlatonac Rey.] vij. calli xihuitl
953. an~os. ypan inyn momiquillico yn tlacatl quetzallacxoyatzin
tlahtohuani catca culhuacan yn tlahtocat, ompohualli onmatlactli
xihuitl, auh zan niman ipan inyn omoteneuh xihuitl yn motlahtocatlalli
yn tlacatl yn itoca huehue chalchiuhtlahtonac tlahtohuani culhuacan
[Left margin: .6. Totepeuh Rey.] xiij. calli xihuitl. 985. an~os. ypan
inyn momiquillico yn tlacatl huehue chalchiuhtlahtonac tlahtohuani
catca culhuacan yn tlahtocat. cenpohualli onmatlactli ypan yexihuitl.
auh zan niman ipan inyn omoteneuh xihuitl yn motlahtocatlalli yn
tlacatl yn itoca totepeuh tlahtohuani culhuacan
viij. calli xihuitl, 993. an~os. ypan in motlahtocatlalli yn itoca
hueymac tlahtohuani huey tullam quin yehuatl in ompa conpehualtito yn
tlahtocayotl, ayatle catca ynin ypiltzin yn totepeuh tlahtohuani
culhuacan auh yn tetlahtocatlallito ytoca nauhyotzin yhuan yn itoca
opochtli ynin pipiltin culhuacan
x. acatl xihuitl 995. an~os. ypan inyn oncan azcapotzalco yn
motlallico yn acico yn huehuetque chichimeca in ye motenehua
azcapotzalca yn quinhualpachotia ytoca huitzillihuitl yn chichimecatl.
iuh quihualtlahtocapouhtia yehuatl quinpixotehuac iuhquima
ynquauhtzonyo in ye cuel teyxhuihuan yn huehue tezozomoctli
tlahtohuani azcapotzalco, auh yehuatl ynelhuayo y nohuian tlahtoque
[Left margin: .7. yc ome nauhyotzin Rey.] 2. tochtli xihuitl. 1026.
an~os. ypan in momiquillico yn tlacatl yn totepeuh tlahtohuani catca
culhuacan yn tlahtocat onpohualxihuitl ypan ome xihuitl. auh zan niman
ipan inyn omoteneuh xihuitl yn motlahtocatlalli ynic ome ytoca
nauhyotzin tlahtohuani culhuacan
[Left margin: .8. Quauhtexpetlatzin Rey.] ix. tecpatl xihuitl. 1072.
an~os. ypan in omomiquillico yn tlacatl ynic ome nauhyotzin tlahtohuani
catca culhuacan yn tlahtocat, onpohualli onchicome xihuitl, auh zan
niman ipan inyn omoteneuh xihuitl yn motlahtocatlalli yn itoca
quauhtexpetlatzin tlahtohuani culhuacan
j. calli xihuitl. 1129. an~os. ypan in momiquillico yn tlacatl
quauhtexpetlatzin tlahtohuani catca culhuacan yn tlahtocat, onpohualli
oncaxtolli ypan yexihuitl auh ce xihuitl yn ayac tlahtocat.
[Left margin: .9. huetzin Rey.] 2. tochtli xihuitl 1130 an~os. ypan
in motlahtocatlalli yn tlacatl yn itoca huetzin tlahtohuani culhuacan
yhuan ynic ome ytoca nonohualcatl yteuhctlahtocauh mochiuh yn
culhuacan
ix. tochtli xihuitl. 1150. an~os ypan in momiquillico yn tlacatl
huetzin tlahtohuani catca culhuacan yn tlahtocat cenpohualli ypan ce
xihuitl auh tlacoxihuitl yn oncactimanca
[Left margin: .10. veve achitometl Rey.] x. calli xihuitl 1151. an~os.
ypan in motlahtocatlalli yn tlacatl yn itoca huehue achitomecatl
tlahtohuani culhuacan
iiij. acatl xihuitl, 1171. an~os ypan in momiquillico yn tlacatl
huehue achitomecatl tlahtohuani catca culhuacan yn tlahtocat,
cenpohualxihuitl once auh tlacoxihuitl yn oncactimanca
[Left margin: .11. Quauhtlahtonac Rey.] v. tecpatl xihuitl, 1172.
an~os. ypan in motlahtocatlalli yn tlacatl yn itoca quauhtlahtonac
tlahtohuani culhuacan
v. calli xihuitl. 1185. an~os. ypan in momiquillico yn tlacatl
quauhtlahtonac tlahtohuani catca culhuacan yn tlahtocat matlactli
onnahui xihuitl auh tlacoxihuitl yn cactimanca
[Left margin: .12. mallatzin Rey.] vi. tochtli xihuitl. 1186. an~os.
ypan in motlahtocatlalli yn tlacatl yn itoca Mallatzin tlahtohuani
culhuacan
vij. tecpatl xihuitl. 1200. an~os. ypan in momiquillico yn tlacatl
mallatzin tlahtohuani catca culhuacan yn tlahtocat, caxtolxihuitl, auh
niman yn cactimanca yn quauhtlahtolloc culhuacan yn ayac tlahtocat
cenpohualli oncaxtolli xihuitl
[Left margin: .13. chalchiuhtlatonac segundo Rey.] iiij. tecpatl
xihuitl, 1236. an~os. ye quin ipan inyn motlahtocatlallico yn tlacatl
ynic ome ytoca chalchiuhtlatonac tlahtohuani culhuacan auh ye omito yn
zan quauhtlahtolloc cenpohualli oncaxtolli xihuitl
[Left margin: .14. Quauhtlix Rey.] xiij. calli xihuitl 1245. an~os.
ypan in momiquillico yn tlacatl ynic ome chalchiuhtlatonac tlahtohuani
culhuacan catca yn tlahtocat, matlacxihuitl auh zan niman ipan inyn
omoteneuh xihuitl yn motlahtocatlalli yn tlacatl yn itoca quauhtlix
tlahtohuani culhuacan
[Left margin: .15. yohuallatonac Rey.] vij. tecpatl xihuitl. 1252.
an~os. ypan in momiquillico yn tlacatl quauhtlix tlahtohuani catca
culhuacan yn tlahtocat, chicuexihuitl, auh zan niman ipan inyn
omoteneuh xihuitl yn motlahtocatlalli yn tlacatl ynic ome ytoca
yohuallatonac tlahtohuani culhuacan
j. acatl xihuitl 1259. ypan in omomiquillico yn tlacatl ynic ome
yohuallatonac tlahtohuani catca culhuacan yn tlahtocat, chicuexihuitl,
auh zan tlacoxihuitl yn oncactimanca.
[Left margin: .16. tziuhtetl Rey.] 2. tecpatl xihuitl, 1260. an~os.
ypan in motlahtocatlalli yn tlacatl yn itoca tziuhtetl tlahtohuani
culhuacan
[Left margin: .17. xihuitl temoc Rey.] xj. calli xihuitl. 1269. an~os.
ypan in momiquillico yn tlacatl tziuhtetl tlahtohuani catca culhuacan
yn tlahtocat matlacxihuitl, auh zan niman ipan inyn omoteneuh xihuitl
yn motlahtocatlalli yn tlacatl yn xihhuitl temoc tlahtohuani culhuacan
Auh nican ca ytlahtollo yn itemoca yn itlacamecayo yn tlacatl huehue
huitzillihuitl achto tlahtohuani mochiuhca yn intlan teochichimeca
mexitin yn otlipan yn oncan chapoltepec yn ayemo nican tenochtitlan yn
oquic innenemillizpan ynic huallatiaque yn oquic hualmotlatlallitiaque
ynic yecoque yn ixquichtin yn izqui tlayacatl yn huehuetque yn azteca
mexitin teoculhuaque chicomoztoca
Auh ynic nohuian hualnentiaque yn mexica huehuetque teochichimeca ynic
ompa hualquizque huallehuaque aztlan teoculhuacan ynic huallollinque
yhuan ynic oncan quizaco quinehuayan chicomoztoc yn huehuetque auh
niman oncan acico yn itocayocan tzonpanco auh yn iquac oncan acico in
yehuantin huehuetque azteca mexitin yquac oncan tlahtocati yehuatl
chane yn itoca tlahuizcalpotonqui teuhctli cenca quintlazotlaque yn
oncan mexica quinnamictiaya yn comitl yn caxitl, oncan motlallico yn
mexica oncan nauhxiuhtique yn mocehuique
Auh oc cequintin huehuetque quitotihui yn iquac acico tzonpanco mexica
yquac ompa tlahtocati yn xaltocan yn itoca tlahuizcalteuhctli
tlahtohuani auh oncatca ce ypiltzin ytoca Ompanteuhctli. auh in
yehuantin inyn tlahuizcalteuhctli mochi yc ompa aciticatca yn intlal
yn inquaxoch yn tzonpanco auh yn ipiltzin yn itoca onpanteuhctli,
niman ye quitohua ye quilhuia yn ittatzin yn tlahtohuani
tlahuizcalteuhctli quilhui notecuiyohe tlahthoaunie ma
xinechmocahuilli ma niquimitta aquique ynin ye cate totlalpan niman
quihto yn tlahtohuani tlahuizcalteuhctli ca ye qualli tla xiauh tla
xiquimitta aquique yn oncan omotlallico, niman onya yn tzonpanco, yn
tlahtocapilli ompanteuhctli niman ye yntlan nemi yn mexica cexiuhti
yntlan auh niman ye mononotza in mexica ye quihtohua aquin totlan nemi
motollinia mexica ye ma ce xicmacacan yn amochpoch yn ompanteuhctli yc
niman quimacaque ce yn imichpoch mexica, auh niman ye mopilhuatia
oncan ye tlacati ynic ce cihuatzintli ytoca chimallaxotzin, ynic ome
[struck out: ytoca] ya yehuatl yn itoca huehue huitzillihuitl, yniquey
ytoca tozpanxotzin ynin cihuatzintli xocoyotl yqu imeyxtin ypilhuan yn
ompateuhctli
Auh yn achto otiquinteneuhque huehuetque yn iuh quitotihui yn iquac
oncan acico tzompanco yn mexica ye omito oncan nauhxiuhtique auh yn
iquac onca tzonpanco huellehuaque yn huallolinque mexica quin iquac
quinhualmacac quilmach ye ce ychpoch yn tlatohuani tzonpanco yn
tlahuicalpotonqui teuhctli niman yaque tizayocan yn mexica quihuicaque
yn ichpoch tlahuizcalpotonqui teuhctli yehuatl quichiuh yn huehue
huitzillihuitl, o yhui ynyn quimaxallotihui tlahtolli yn huehuetque.
auh macihui yn omoteneuh occan tlahtolli yn maxaliuhtica yece necoc
campa quineltilitihui yn huehuetque ca yxhuiuhtzin yn
tlahuizcalteuhctli tlahtohuani yn huehue huitzillihuitl, yn azo
cihuayotica yn anozo oquichotica yn yezo ytlapallo,
Auh ynic ompa tzonpanco huallehuaque yn huallolinque mexica auh yn
itoca tozcuecuextli yehuatl hualquauhtlahtotia yn intlan mexica
yehuatl quinhualyacan ynin quin otlica tlacat auh onpohualxihuitl ynic
teyacan yn quauhtlato oncan quilpillique yn ixiuh yn tecpayocan ynic
hualyatiaque mexica auh yn onmic tozcuecuextli, niman ye mononotza yn
mexica ypan yn huehue huitzillihuitl ynic quitlahtocatlallizque auh
niman huallaque oncan motlallico yn mexica yn itocayocan amalinalpan
yn azcapotzalco oncan quezquixiuhtique
j. tecpatl xihuitl, 1272. an~os. ypan inyn omononotzque mexica
chichimeca huehuetque niman ye contlahtocatlallia yn huehue
huitzillihuitl ynin huell achto yntlahtocauh mochiuh yn mexica ynic
ompa huallaque aztlan ynin quitlahtocatlallique za ye oc oncan yn
amallinalpan azcapotzalco, auh zan ye ypan inyn omoteneuh xihuitl. j.
tecpatl, niman huallaque yn oncan chapoltepec ynahuac yn itocayocan
techcantitlan oncan nauhxiuhtique yn mexica yn motlallique oncan
nauhxihuitl tlahtocat yn huehue huitzillihuitl
2. calli xihuitl 1273. an~os. ypan inyn huel mellahuac ynic oncan
motlallico mexica yn techcantitlan yn inahuac chapoltepec ynic ompa
huallehuaque amallinalpan azcapotzalco, auh oncan in nauhxiuhtique yn
mexica
v. tecpatl xihuitl 1276. an~os. ypan in oncan nauhxiuhtique yn
techcantitlan yn mexica auh zan ye ypan inyn omoteneuh xihuitl yn
oncan hualmiquanique atlacuihuayan mexican oncan Motlallico oc no
nauhxiuhtique oncan ye ynpan acico yn oncan chaneque zan no chichimeca
oquinmocniuhtitacico yn mexica oncan oquicuitacico yn atlatl auh yn
quitemacac yn atlatl ytoca xohuitzil quinmacac yn mexica chichimeca
auh ynin mexica yn iquac oacico ynpan in yehuantin oc centlamantin
oncan yeppa chanonoque quin yehuantin yn mexica oquintocayotitacico
atlatl cuihuayancalque ypampa yn oncan quicuitacico ye omoteneuh yn
atlatl oncan nauhxihuitl tlahtocat yn huehue huitzillihuitl
chichimecatl
ix. tecpatl xihuitl 1280. an~os. ypan inyn ic onmiquanique
chapoltepec yn mexica azteca oncan onehuaque yn atlacuihuayan zan ye
oc yehuatl yntlahtocauh mochiuhtihuitz yn mexica yn huehue
huitzillihuitl chichimecatl ye quin ye iuh nepa chicuexihuitl
motlahtocatlalli ynic oncan motlallico chapoltepec auh yc oncan
cenpohualxiuhtique yn catca mexica yn chapoltepec
[Left margin: .18. coxcoxtli Rey.] x. calli xihuitl. 1281. an~os.
ypan in momiquillico yn tlacatl yn xihuitl temoc tlahtohuani catca
culhuacan yn ipiltzin acxoquauhtli yn tlahtocat matlactli omey
xihuitl. // auh zan niman ipan inyn omoteneuh xihuitl yn
motlahtocatlalli yn tlacatl yn itoca coxcoxtli tlahtohuani culhuacan
yn iquac yn ye quin ye nepa ce xihuitl oncan cate chapoltepec yn
mexica, auh yn amaquemeque chichimeca yn atonaltzin chichimeca
teuhctli. yhuan tliltecatzin chichimeca yaotequihua, yhuan yn tlacatl
quahuitzatzin tlayllotlac teuhctli, tlahtoque, ye quin oiuh ye
matlactli omey xihuitl cate nepa yn icpac tepetl Amaqueme ynic acico
yn omoteneuhque tlahtoque chichimeca yn iquac onmotlahtocatlalli
coxcoxtli, auh ynin tlahtohuani coxcoxtli yeyntin quinchiuh ypilhuan
ynic ce ytoca huehue tezozomoctli eleltzin, ynic ome ytoca huehue
acampichtli yniquey cihuatzintli amo huel momati yn itoca // Auh yn
huehue tezozomoctli helleltzin ce ychpochtzin quichiuh yn oncan
culhuacan yece amo huel momati yn itoca cihuapilli ynin
quihuallitlanique yn tenanca atlauhteca chalca yn intlahtocauh yn
itoca ylloncueytl atlauhtecatl teuhctli quimocihuauhti ompa tlahcatito
yntech quiz ynic ome ytoca ytzquauhtzin atlauhtecatl teuhctli
teyxhuiuh oncan culhuacan
vj. tochtli xihuitl. 1290. an~os. ypan in quicauh yn itlahtocayo yn
illoncueytl atlauhtecatl teuhctli, tlahtohuani catca atenco tenanco
atlauhtlan chalco, Ynin ypiltzin yn huehue ytzquauhtzin atlauhtecatl
teuhctli, auh yn itech catca tlahtocayotl yn oncan atenco chalco
caxtolli omey xihuitl, auh ypan inyn omoteneuh yn vj. tochtli xihuitl,
yquac quimixiptlahti yn illoncueytl quicahuilli yn itlahtocayo yn
ipiltzin ynic ome ytoca ytzquauhtzin atlauhtecatl teuhctli mochiuh
ynin piltontli yn iquac macoctlahtocayotl ynin ye cuel yccaton yn
tlacatl coxcoxtli tlahtohuani culhuacan, auh zan ye ypan inyn
omoteneuh yn chiquacen tochtli xihuitl ynic oncan onehuac atenco chalco
yn piltontli yn itzquauhtzin atlauhtecatl teuhctli ynic ya ynic
motlallito yn ompa amaquemecan yn
toltecatzaqualti[struck out: tlan]tenanco [struck out: atlauh]tlan
ompa tlahtocatito ynic ompa onmiquanique tenanca atlauhteca yn ipan in
omoteneuh xihuitl ompa ypan acito yn intlalmaceuhcauh yn tlacatl yn
itoca quahuitzatzin tlayllotlac teuhctli huel yehuatl
yntlahtocatachcauh yn tenanca chalca auh zan no ypan inyn xihuitl
omoteneuh yn tlahtohuani ylloncueytl atlauhtecatl teuhctli ompa ya yn
cohuatl ichan yn aculhuacan yc cenya / auh yn iquac ypan in ye quin ye
matlacxihuitl tlahtocati yn tlacatl coxcoxtli yn oncan culhuacan / Auh
ye matlactli once xihuitl oncan cate chapoltepec yn huehuetque mexica
chichimeca ye iuh caxtolli onnahui [superscript: xivitl] quinpachohua
yn tlahtocauh yn huehue huitzillihuitl, chichimecatl yn iquac ypan in
omoteneuh xihuitl,
2. acatl xihuitl. 1299. an~os. ypan in toxiuhmolpilli, auh ypan inyn
omoteneuh yn. 2. acatl xihuitl ynic oncan cenpohualxiuhtique
chapoltepec ynic oncan cate yn mexica chichimeca auh ye tlacoxiuhtica
yn ipan in omoteneuh. 2. acatl xihuitl, yn onmiquanique mexica yn oncan
ytocayocan yn acucolco, oncan quinyaotlatalhuique oncan
yaoyahualloloque yn mexica huehuetque zan ic mocemitohua chapoltepec
oncan quinyaoyahualloque ynic nahualpolliuhque yn mexica ynchimal
tlacuecuepaltica yn nahuapoliuhque auh in yehuantin mexica yn oquic
ayemo quimatia in tleyn ninpan ye chihualloz otetlatlanique achtopa in
ye tlachia in ye teytta, oneyaochichihualloc in mexica ye tetlatlania
oquintlatlanique yn ixquichtin yn cenhueytlalhuacque yn tepaneca yhuan
yn xaltocameca [struck out: yn quinnanquillique] oquimilhuique campa
anmohuica yn amochintin ohuanmoyaochichiuhque niman yc
oquinnanquillique oquitoque yn ixquichtin tepaneca yhuan yn
xaltocameca ca ompa tihui tiyaoquizazque yn xochmilco, ancazo ye
oncontlalli ytlahtol yn azcapotzalco tlaca yn xochmilco. yhuan
culhuacan yhuan yn xaltocan yn ca mocentlallique yn ca mononotzque yn
mexica chichimeca ynic quinnahualpollozque yn iuh niman ynpan
quichiuhque mexica, niman oncan yaoyahualloque yn acucolco oncan
chimaltlacuecuepaltica nahualpolliuhque yn huehuetque mexica oncan
temac tlanque ynic nauhcampa ohuicalloque yn mexica ynic quinpeuhque
auh yn oncan omoteneuh yn acucolco, oncan ynpan motlalli yn mexica
huehuetque ynic quilpillizquia yn inxiuh, auh ayemo huel quilpillique
yn inxiuh yn oncan acucolco ypampa yn yaoyotl oncan ynpan mochiuh, auh
yhuan yn oncan omoteneuh yn acucolco oncan quimoquentique yn mexica yn
quitocayotia amoxtli, auh ynic oncan quinyaoyahualloque mexica yn
acucolco ye omtio, yehuantin yntlachichihual mochiuh yn tepaneca yhuan
culhuaque yhuan yn xochmilca yhuan xaltocameca yn quinnamicque mexica
chichimeca yn oncan chapoltepec ynic pehualloque ynic mitohua oncan
nahualpoliuhque yn acucolco, oncan qui macique oncan quimonehualtique
yn quinhuicaque [struck out: yn quinhuicaque] culhuacan yn tlahtohuani
huehue huitzillihuitl chichimecatl, yn achto yntlahtocauh catca mexica
ynehuan huicoque yn ichpoch ytoca azcatl xochtzin yhuan oc ce
cihuatzintli yn huicoc ytoca tzihuacxotzin, yhuan yn ihueltiuh
huitzillihuitl yn itoca chimallaxotzin, yqu in nahuixtin huicoque yn
culhuacan auh yn oc ce yteyccauh huitzillihuitl, huicoc xaltocan yn
itoca tozpanxotzin ynin cihuapilli amo mic zan quiquixtique, auh yn
oqu ixquich yntlapal quichiuhque yn amo huel temac huetzque huehuetque
mexica yn tlayxnamicque yaoyotica yn oncan yn acucolco chapoltepec
nahuintin ynic ce ytoca tzihuactli, ynic ome ytoca ce acatzin, yinquey
ytoca huitzin ynic nahui ytoca contzin,
auh yn omotocateneuhque yn huehue huitzillihuitl yn ihuan ychpoch yn
azcatl xochtzin yn ihuan yhueltihuatzin chimallaxotzin yn ihuan oc ce
cihuatzintli yn iquin nahuixtin yn acucolco oncan quimonehualtique yn
quinhuicaque ompa culhuacan zan pepetlauhtiaque zan nima ayoc tle
yntech huetztia yntlahquen auh yehuatl yxpan quinhuicaque yn
tlahtohuani coxcoxtli yxpan quinquetzato ynic quimittaz yn
omalchihualloc huahue huitzillihuitl yhuan yn oc cequintin
cihuatzitzinti, auh yn oquic ayemo quimonaxitiaya yxpan coxcoxtli,
niman conilhuito ohuanoc yn huitzillihuitl yn intlahtocauh mexica yn
oquicac niman quihto yn coxcoxtli ca ye qualli ma yciuhca
xoconmictitihuetzican yntla oquimonaxitico
Auh in yehuatl yn huehue huitzillihuitl ynic quinhuicaque yn ichpoch
cenca quitlaocoltia yn atle ma ytlatzin ytech huetztia quilhuitacic yn
tlahtohuani coxcoxtli yn huitzillihuitl tlahtohuanie ma ytlahtzin
xicmotlaocollili y nochpochtzin, auh niman quinanquilli quilhui camo
nicia zan iuh yaz. yn mochpoch auh yn oquimonittac, yn tlahtohuani
coxcoxtli yn huitzillihuitl, yn ihuan ychpoch yn ihuan yhueltihuatzin
chimallaxotzin yhuan tzihuacxotzin yc niman yxpan yn intlacatecollouh
in diablo yn quimoteotiaya culhuaque yn quimonmictique yn huehue
huitzillihuitl yhuan yn oc cequintin omoteneuhque cihuatzitzinti auh
yn ixquichcauh tlahtocat huehue huitzillihuitl cenpohualli onchicuey
xihuitl, oiuhqui yn ynic nahualpolliuhque ynic chimaltlacuecuepaltica
polliuhque yn azteca mexitin chichimeca huehuetque ynic quiytztinenque
ynic quimaceuhque tlalli,
Auh oc cequintin huehuetque yn iuh quitotihui yn iuh
qui[struck out: mic]mictique huehue huitzillihuitl quihto yn
tlahtohuani coxcoxtli quinahuati ynic ome ytoca achitometl yhuan yn oc
cequintin pipiltin culhuaque quimilhui ynin tla xoconmictiti yn
huitzillihuitl, ma ompa tlamapan oztoc yn huixachtecatl ymapan
xoconmictiti, yn tachitometl ca totlacauh auh yn oconmictito
conilhuito yn coxcoxtli niccauhtzine ca otoconmictito yn
huitzillihuitl, ca ye qualli quihto yn coxcoxtli ca yc ticpopollohua
yn huitzillihuitl cayocaque ytlaquillohuan yezque, yn iquac ypan in
mictilloc huitzillihuitl, ye iuh nepa caxtolli omey xihuitl tlahtocati
yn coxcoxtli tlahtohuani culhuacan
Auh zan ya yehuatl niman ipan inyn omoteneuh yn 2. acatl xihuitl 1299.
an~os. in ye oiuh huicoque huehue huitzillihuitl, yhuan yn oc
cequintin yn culhuacan quinmictito
[A page or more is missing here.]
Ynic ce ytoca macuilxochitzin ynic ome cihuatl ynin cihuapilli amo
momati yn itoca. quihuallitlan quimocihuahuati yn quauhpopocatzin
tlahtohuani coyohuacan yehuantin oquinchiuhque oncan otlacatque
omentin ynpilhuan ynic ce ytoca Don hernando ce tochtzin tlahtohuani
catca cuyohuacan auh ynin vmpa momiquillito yn huey mollan yn ihquac
vmpa quinhuicaya mochintin tlahtoque yn Marques del valle.
Auh ynic ome ypilhuan quauhpopocatzin ytoca Don Juan de guzman
ytztollinqui ynin yehuatl oquitlamiltico oytech tzonquizaco yn
tlahtocayotl cuyohuacan. auh ynin tlahtohuani Don Juan ytztollinqui yn
quexquichtin ytech oquizque ypilhuan tel tlacpac ye teneuhticate
mochintin, auh zan yehuatl nican toconnextia yn iuh nican mexico
tlacamecayoticate. yn tlahtocatlacamecayotica
Auh yn oc ce omotocateneuh yn ipiltzin acamapichtli tlahtohuani
tenochtitlan. yn itoca ytzcohuatzin. ynin zan no tlahtohuani
tenochtitlan. ynin quichiuh ce ypiltzin ytoca Tezozomoctli. ynin
tlahtocapilli. quin icel yuhqui ytoca mochiuh ynin tocaytl yn nican
tenochtitlan. auh ynin omotocateneuh tezozomoctli. ayc otlahtocat. yn
tenochtitlan zan tlazopilli catca. auh yehuatl [superscript:
oquinchiuhtia] yn eyntin tlahtoque. tenochtitlan. ynic ce ytoca
tizocic. ynic omeytoca Ahuitzotl. yniquey ytoca Axayaca ynin za
xocoyotl. auh ye achto yn otlahtocat. auh zate yn otlahtocatque yn
omotocateneuhque ytiachcahuan yn tizocic yhuan Ahuitzotl.
Auh yn omotocateneuh tlahtohuani Axayacatzin oquinchiuh omentin
ypilhuan ynic ce ytoca Moteuhczoma xocoyotl. huey tlahtohuani ypan
acico yn espan~olesme ynin yehuatl quinnamic ynic ome ypilhuan
axayacatzin ytoca cuetlahuatzin achtopa tlahtohuani catca yn ompa
ytztapallapan auh zatepan zan nauhpohualilhuitl yn ontlahtocatico
nican tenochtitlan yn oyuh momiquilli ytiachcauhtzin Moteuhczomatzin
xocoyotl.
Auh yn omotocateneuh Ahuitzotzin tlahtohuani tenochtitlan. yn conitlan
yn quimocihuahuati tlatilolco cihuapilli ytoca tecapantzin ynin
ychpochtzin yn epcohuatzin tlahtocapilli tlatilolco. auh yn
ahuitzotzin yn inehuan tecapantzin yehuantin in oquichiuhque oncan
otlacat zan icel yn quauhtimoctzin tlahtohuani tenochtitlan yhuan
tlatilolco. ynin yehuatl yn quilpique espan~olesme. yn ihquac poliuh
mexicayotl tenochcayotl. yn ipan ylhuitzin S. tipolito. martyr. yn
ipan yc 13. agosto. de 1521. an~os. auh zatepan ompan momiquillito. yn
huey mollan ompa quinpilloque yehuan yn Don Pedro tetlepanquetzatzin
tlahtohuani tlacopan yehuatl ompan quintlatzontequilli yn Don fernando
cortes marques del valle Ytztlacatlahtoltica. yquac mochintin in vmpa
quinhuicac yn tlahtoque. ynin tlahtolli ytech tlaquixtilli yn bintula
quimocahuilitiuh Don Alonso ximenez culhuacan chane Auh yz izquintin
vmpa otlahtocatque culhuacan nican tocateneuhticaticate ynic ce
Ynic ce ytoca achitometl
Ynic ome ytoca acxoquauhtli
Yniquey ytoca coxcoxtli
Ynic nahui ytoca huehue acamapichtli
Ynic macuilli ytoca xihuitl temoc
Ynic chiquacen ytoca acamapichtli. achto tlahtohuani mochiuh yn
tenochtitlan--
Ynic chicome ytoca nauhyotl teuhctlamacazqui. ynin yehuatl
quitlanillito yn mexica chichimeca yn acamapichtli ynic otlahtocatico
tenochtitlan. yehuatl quihualmacauh. quihuallihua ynic quihualhuicac
yllancueytl cihuaplli
Ynic chicuey ytoca Acaltzin--
ynic 9. ytoca xilomantzin ynin ytech hualcotontica yn tlacamecayotl
culhuacan
ynic 10. ytoca tlahtolcaltzin ynin oc ceppa ytech onpeuh yehuatl y
tlacamecayotl culhuacan
ynic ii. ytoca tezozomoctli ynin yehuatl yn ipan acico espan~olesme
ynic 12. ytoca pitzotzin
ynic 13. ytoca Don diego tizaatzin moteuhczoma
ynic 14. ytoca Don Balthasar toquezquauhyotzin
Achitometl tlahtohuani culhuacan quichiuh ce ypiltzin ytoca
acxoquauhtli zan no tlahtohuani mochiuh yn culhuacan ynin quinchiuh
omentin ypilhuan ynic ce ytoca coxcoxtli, tlahtohuani culhuacan ynic
ome ytoca xihuitl temoc tlahtohuani culhuacan
Auh yn coxcoxtli tlahtohuani culhuacan oquinchiuh omentin ypilhuan
ynic ce ytoca huehue acamapichtli tlahtohuani culhuacan ynic ome ytoca
huehue tezozomoctli ynin amo momati campa yn tlahtocatito ynin
tlahtolli ytech oquiz yn bintula quimocahuilitiuh tlacatl catca Don
miguel sanchez ytzcactzin S. Sebastian atzaqualco chane catca
End of the Project Gutenberg EBook of Yntemoca yntlacamecayo, yn tlahtoque
yn teteuhctin yn ompa tlaca ypan altepetl culhuacan yhuan nican tlahtoque teteuhctin yn ipan in tlaca huey altepetl mexico tenochtitlan, by Domingo Francisco de San Antón Muñón Chimalpahin Cuauhtlehuanitzin
