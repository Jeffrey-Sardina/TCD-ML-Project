Produced by Jeroen Hellingman, Tamiko I. Camacho, Jerome Espinosa
Baladad and PG Distributed Proofreaders. Produced from page scans
provided by University of Michigan.
[Transcriber's note: Tilde g in old Tagalog which is no longer
used is marked as ~g.]
[Paalala ng nagsalin: May kilay ang mga salitang "ng, mga," at
iba pa upang ipakita ang dating estilo sa pag-sulat ng Tagalog
na sa ngayon ay hindi na ginagamit.]
=ALAMAT=
N~G
=ILANG-ILANG=
KATHA NI
_Jose N. Sevilla_
MANUNULAT SA "BUHAY PILIPINAS"
Unang pagkalimbag MAYNILA, S.P.--1908
LIMBAGAN NI E.C. ESTRELLA, BUSTILLOS BLG 9, (SAMPALOK) TELEFONO 1199
Ilang-Ilang
Niao'y buwan n~g Diciembre at ang malamig na simoy ay umaanyaya sa
tanang na sumangap n~g maligayang sandaling iniaalay n~g kaparan~gan,
at baga man dito sa ati'y di kaugalian ang magaksaya n~g panahon sa
paglilibang, ay ilan kong m~ga kaibigan ang nakipagyari sa akin na
kami'y maglakbay sa kagubatan n~g Mindoro, upang doo'y magparaan n~g
maligayang panahon sa pan~ga~ngaso.
Hindi naglipat araw at guinanap namin ang pinagkasunduan at
karakaraka'y ang aming m~ga aso'y naka-amoy n~g lunga marahil n~g usa
kaya't unahan kaming sumunod sa tun~go n~g kanilang m~ga tahulan.
Sa pagtugaygay na iyao'y natiwalag ako sa aking m~ga kasama at
sumandaling humimpil sa lilim n~g isang mayabong na kahoy na di
ko alumana kung ano ang kanyang pan~galan, baga mang labis akong
napapataka na sa gayong ilang ay masamyo ko ang di maisaysay na ban~go
na lubhang laganap sa kagubatan na pinaiibayuhan ang ban~go n~g sa
tanang sampaga.
Nakaraan ang isang malaking bahagui n~g araw at ang pagkainip ay
sumagui sa akin, sa di pagkarin~gig n~g anomang hudyat na aming
pinagkasunduan, at di ko naman malaman kung saan sila napatun~go, Kung
sukatin ko naman n~g malas ang napakalawak na gubat na namamagitan sa
akin at sa kabayanan, ay lubha akong nalulula sa di matapos-tapos
na m~ga dawag, na sumasatitig. Ang panglulumo ay naghari sa aking
damdaming di sanay sa gayong m~ga ilang at nawalan ako n~g kayang
lumayo pa't tuntunin ang landas, sa pan~gan~ganib na sa pagsasapalaran
ko'y makasalubong n~g mababan~gis na Tamaraw.[1]
Ano pa't ang pan~gan~gamba'y lumaganap sa aking kalagayan at
sa kadahilanang ito'y inihanda ko ang taglay na baril, upang
ipagsangalang kung ito'y kakailan~ganin, subli't lalong lumala ang
aking pan~gin~gilabot, nang mausisa kong wala ang m~ga punglong taglay
at nahulog sa aming pagtatakbuhan, n~g di ko man lama~g naalumana.
Gumiyaguis na n~ga sa akin ang lubhang malaking pan~gan~gamba at
n~g tumama ang aking m~ga titig sa nan~gun~gulimlim na panan~glaw sa
Sandaidig, ay napagsiya kong nan~gun~gubli nang nagmamadali sa likod
n~g isang matarik na bundok sa kalunuran.
Ang pag-aalinlan~gan ay namalagui pang sumandali sa pagayong anyo na
nakapan~gin~gilabot na banta n~g pagkalun~gi at lubhang binabagabag
ang di ko hirating kalooban sa gayong kasindak-sindak na kalagayan,
nang sa di kawasa'y nakamalas ako n~g isang matanda, na nagbubuhat
sa kalaliman n~g isang masukal na yun~gib na makubli't mamataan ko sa
kasukalan n~g gubat.
Sa pag-aantay na ito sa inaasahang tagapagtangol marahil sa
kapan~ganibang kong kinalalagyang, ay sumagui naman sa aking ala-ala
ang m~ga singaw lupang lagui kong narin~gig sa matatandang alamat na
ibinadha tuwi na, n~g nan~gamatay ko nang m~ga nuno. Baga mang ang
pagkatakot ay labis na nagpapasakit, ay pinapaghari korin sa sarili
ang mayamang aral n~g CATOLICISMO, na pinagsikapan n~g aking m~ga
magulang na siya kong palaguing panangnan sa ano mang kapan~ganyayang
haharap at ang pakatiwala kong ito'y siyang bumubuhay n~g aking loob.
Sa aking mahabang pananalan~gin ay dumating din ang inaantabayanan
nang hindi man lamang ako nainip at pagkalapit niya sa aking
kinalalagyan, ay naulinig ko pa ang ganitong pag-aawit:
Oh hiwagang lagui sa m~ga pan~garap
aliwan n~g laguim na nagpapahirap
Ikaw n~ga ang siyang
wagas kong pag-asa, na magkakandili
sa luoy kong puso na pinakaapi
at tuwi-tuwi na'y
inayop n~g dusa;
at siyang hantungan n~g m~ga paghamak
ang nilun~goy-lun~goy n~g aba kong palad.
*       *       *       *       *
Ikaw din ang kusang lubos sumiphayo
sa niluhog luhog n~g aba kong puso;
at dina na awang
mag gawad maglagda n~g hatol na imbi
na siyang papatay sa abang kumasi't
walang kasalanan
kahit na ano man,
kundi ang sa iyo'y lubos na isuyo
ang iyong nalamang hindi man kinuro.
Kung ang m~ga laguim
at pagkahilahil
siyang magdudulot sa iyo n~g saya
iyo n~g sabihin
at aking gagawin
ang ano mang ibig na ipababata
kahit ikaputi n~g aking hinin~ga.
Pagkaraan n~g kanyang pagaawit ay tumanong.
--Ano, anak ko ang naghatid sa iyo dito sa ilang na pook?
--Oh! kagalang-galang na matanda--ang aking tugon--ang maling akalang
aksayahin ang panahon sa paglilibang at ligaliguin ang nan~gatatahimik
na hayop sa kanilang himpilan.
--Ikaw baga'y nag-iisa?
--Sa n~gayon po; pagka't ako'y napatiwalag sa aking m~ga kasamang hindi
ko malaman kung saan nan~gapasuot.
--Lubhang malayo ang iyong kinapatun~guhan.
--Ano pong pook ito?--ang usisa ko sa kausap.
--Ito ang lupalop na pinamagatang Ilang-ilang--ang tugon sa akin.
--Ilang-ilang! ... Ano po ang kahulugan niyaon?
--Ah! iyao'y isang buhay,--sumandaling nagkuro ang aking kausap
at saka ipinatuloy--Yamang hindi ka rin makababalik sa kabayanan,
samantalang hindi umuumaga, ay pakingan mong sumandali ang
isasalaysay, kasabay nang anyayang magparaan kami n~g mapan~glaw na
gabi sa kanyang kublihan.
Nagkakaakbay kaming lumusong at hinawi ang nan~gan~gapal na talahiban,
samantalang ang sisikdo sikdo kong puso ay nagbabalita sa akin n~g
isang bagay na mahalaga.
Sarisaring gunita ang sumaisip, balintulot yaring loob; n~gunit hindi
ko magawa ang umurong pagkapalibhasa'y lalong ma pan~ganib ang matulog
sa parang.
Pagkalipas n~g paglusong namin sa madilim na yungib na kinamataan ko
sa matanda, ay sinapit ang kanyang tahanan, doo'y guinanap ang
kanyang pan~gakong ibuhay at ang binanguit na alamat ng Ilang-ilang ay
sinimulan na.
--Nalaman mo anak ko: Magbuhat nang ako'y gawaran n~g sumpa n~g
Makapangyarihan, ay hindi na ako nagkapalad na makaulinig n~g tinig
tao. Laguing guimiguiyaguis sa akin ang bigat n~g kahatulang iyaon sa
nagawang kasalanan, sa hindi rin iba't tunay kong anak na pinag-isipan
kong gahisin, n~guni't ang gayong napakahamak na gawa'y pinagdurusahan
ko n~gayon n~g isang napakahirap na parusa, gaya n~g tinitiis kong
pagkawalang kamatayan, o pamamalaguing mabuhay sa ganitong ligalig.
--Paano po ang nangyari?--ang pahanga kong tanong.
--Ako'y isang binata noon--ang tugon n~g aking kausap--na lubhang
mawilihing paglibangan ang tanang binibini, at lagui kong minamatwid
kan~gino man na hindi ano mang kapanagutan sa m~ga ipinasyang
"_Mabuhay kayo at dumami_." ang auking m~ga guinawa. Sa di
kawasa'y nagkaroon ako n~g isang anak na napakagandang babayi at sa
pag-aakala kong iligtas sa m~ga hibo n~g mundo, kung siya'y magkaisip,
gayon din sakawikaang, _baka pagbayad_, ay dinala ko n~ga rito sa
masukal na ilang, magbuhat pa sa pagkasangol at n~g huwag n~g makilala
ang katauhan at maiwasan naman ang laguing pagkapahamak na sinasapit
n~g m~ga walang malay.
Ang pan~gan~galaga sa kanya'y ikinatiwala ko sa isang matandang
babaying pipi, upang huag niyang makilala ang m~ga hiwaga sa buhay,
ang lihim n~g tao, gayon din ang kanyang pinangalin~gan. Sa tuwi tuwi
na'y dinadalhan ko n~g ikabubuhay; n~guni't hindi ako na pakikita,
upang huag magkapanahong ako'y usisain n~g ano man.
Sa di kawasay nang maglalabing tatlong taon sa gayong pagkakatago ay
tinamaan ako n~g kanyang m~ga titig at pumanaw sa akin ang damdaming
ama. Nabihag ang mawilihin kong hilig na mangibig kan~gino man, na
makapag-aalay sa akin n~g pampawi n~g lagui kong uhaw na han~gad, at
ito ang nag-wagui sa aking puso.
Hindi na ako lumusong sa kabayanan; ang kanyang kagandahan ay bumihag
sa akin, at lubhang sumasal ang paghahan~gad kong putihin ang impok
niyang ganda na hindi ko nakita sa boong pinagdaanan sa buhay.
Lumipas ang ilang sandali n~g alinlan~gang itaguyod ang napakahamak
kong hinan~gad at naghari din sa akin ang dating iminamatwid na,
"_tayo'y galing sa magkakapatid mag-aama, at magkakamag-anak_"
at pinapaghari ko ang kanyang pagkahan~gal na di ipinahihiwatig ang
katotohanan n~g aming pagkamag-ama. Siya naman, pagkapalibhasa'y hindi
nagkapalad makaulinig n~g tin~gig n~g kanyang kapwa, ay lubhang na
aliw sa aking m~ga pangungusap, lalo na n~g maulinig ang matamis na
inaawit n~g kanyang ina na napaukit sa aking budhi at siya namang
lagui kong inuulit, ay ginawaran ako n~g mahinhing lambing inilin~gay
ang kanyang ulo sa aking balikat at lalong naghapdi ang sugat n~g
aking puso at sumasal ang aking masamang han~gad.
--Ano pong awit iyaon? Iyaon pu bagang naulinig ko kan~gina.
--Oo; yaon n~ga at inulit ang magandang kundiman.
Pagkatapos ay ipinatuloy ang pagbubuhay.
Dumating ang mapan~ganib na sandali at gumiyaguis na nag-ulol sa
akin ang hibo ni Satanas, at inakala ko nang ganapin ang maru~gis na
isinabudhi, datapwa't nang isasagawa ko na, ay di naman nagkaroon n~g
bahagya man lamang na pagsalansang ang aking anak, pagkapalibhasa'y
di natatahong iyao'y sawi sa m~ga kautusan. Inanyayahan kong sumama
sa lihim n~g kahoy na ating pinan~galin~gan, na siya kong napiling
maguing saksi n~g kapaslan~gan kong kakamtin; anyayang hindi
sinalansang kahit bahagya at malugod pinaunlakan; n~guni't di
pinahintulutan n~g pagkakataon na maganap, ang aking aasalin at isang
malakas na buhawi'y binakli ang marupok na kahoy, na niyaong una,
ay di man lamang nagagamit sa ano mang kailangan n~g tao at siyang
humadlang na nagbigay wakas sa aking kaawa-awang anak.
Kapwa kami napatigalgal sa sumandalin iyaon at ipinatuloy n~g matanda
ang nauntol na ibinubuhay.
--Nang maganap ang malupit na hatol n~g pagkakataon akin nang
isinaysay pagdaka'y lumabas ang isang sugo n~g Makapangyarihan at
bumigkas n~g ganito:
"Di mo matutuklas ang kamatayan at mabubuhay kang tagapag alaga n~g
kahoy na iyang humadlang sa iyong karumaldumal na aasalin."
Lumipas ang ilang panahon at nang aking datnan ang kahoy na yaon
ay labis akona napahan~ga sa pagkakamalas na hitik na hitik n~g
mababan~gong sampaga at isang hibik ang mamutawi sa akin: "ILANG!
... ILANG! na naguing saksi n~g akin~g pagkalun~gi kailan mo ako
patatawarin?"--Muling lumabas ang isa~g sugo at ibinadha ang ganito:
_Kung kailan, may mapatungo ritong isang tao na mapagsalaysayan mo
ng guinanap na sala ay asahan mong pinatawad ka na ng Diyos_ at
biglang nawala ang angel na aking kausap at ang binanguit na taong
iyaon na aking pagkukumpisalan ay ikao at dili iba marahil na sugo
ring nang Maykapal, upang pahintulutan Niyang ako'y umakyat sa
kaloalhatian n~g lan~git.
Pagkaraan n~g m~ga salaysay na ito'y nawala ang aking kausap at nang
aking pinaghahanap, ako'y nagsising.
Ako pala'y nan~gan~garap lamang.
Ang hitso
Isang ugaling hanga n~gayon ay taglay n~g m~ga tagarito sa atin ang
ipanalubong sa m~ga panauhin ang n~gataing _hitso_.
Ang lahat n~g bagay ay maaaring malimutan; datapwa't ang alay na ito
na pinagkagawian na lalonglalo na sa m~ga lalawigan ay tunay na hindi
nakakalin~gantan, at naguiguing catungkulan na halos, ang maghanda, at
gumamit na man, lubha pa't kung ang mag-aalay ay isang binibini.
Dahil sa bagay na ito'y pinag-ukulan ko tuloy ng isang pagkakaabala
ang pagtunton kung bakit natuklas ang tatlong bagay na pinaglahok at
pinamagatang _hitso_.
Bakit ang _ikmo, bunga_ at _apog_ ay nagawang
pagsamasamahin, at nagagamit na pang-alay sa m~ga panauhin?
Ito ang hindi abutin n~g aking pag-hahaka at siya namang
pinagpumilitang, kahit banaag ay matuklas ang sanhi, at sa matiyagang
katatanong sa m~ga palan~gan~ga, ay nahalaw ko ang ibubuhay n~gayon;
n~guni't totoo kaya ang sinalita sa akin?
Sa ano ma'y tahoin natin.
Isang hapon sa nais kong sumagap n~g malamig na simoy na nakaaanya sa
m~ga naaalinsan~ganan, ay nilisan kong sumandali ang lubhang maraming
gawain at tinun~gong sumandali ang kalapit na nayon n~g Pasay, na
siyang nababalitang may malalawak na "ikmuhan."
Dalawang bagay ang nais kong maganap sa isang kilos, at ito n~ga'y
ang makasagap n~g malamig na simoy at mapanood naman ang maayos
napagkakatanim n~g halamang "ikmo," na, halos maituturing ayon sa
kabalitaan, na ang bayang iyaon ay siyang sinisibulan n~g pinakabuting
"ikmo" na pinagkakabalahan kong alamin; n~gun't di lamang iyaon ang
napala n~g aking paglilibang at hindi ko man kinukusa ay nakaulinig
ako ng isang nakalalaguim na pag-aawit na nagbubuhat sa isang masukal
na bulaos na nakakalun~gan n~g makapal na gubat n~g "ikmo."
Tumiguil akong sandali at pinalad namang masapol buhat sa simula ang
talaytay n~g _kundimang_ ganito ang hanay;
Malasin guiliw ko ang daloy n~g tubig
na nagki-kinan~gan sa galaw n~g batis,
malasin ang bula sa pamimilansik
at iyong itulad
sa iyong paglin~gap,
at kung yaon n~ga ang siyang kawan~gis
dagling kamataya'y akin masasapit.
Gayon din masdan mong napa iitaas
ang maputing asong naglalakbay ulap,
siya't pan~ganorin iisa sa malas;
yaon ba'y kawan~gis
n~g iyong pag~ibig?
Kung tunay na gayon, akin n~g talastas
na ang pag-ibig mo'y madaling man~gupas.
*       *       *       *       *
Ang paro't parito n~g simoy n~g hangin,
nakapagdudulot n~g lamig at aliw
datapwa't kung gayon ang iyong pag-guiliw,
ay lubos katulad
n~g isang pag-hamak
at wala na akong hihintay hintaying
matapat sumintang hantun~gan n~g daing.
*       *       *       *       *
Lubos akong nasiyahan sa kataong iyaon, at n~g matapos ang mapan~glaw
na pag-aawit ay pinapaglakbay ko ang isipan sa kalawakan n~g m~ga
hiwaga, hinahalaw doon sa tanang malikmata, ang isang kagandahang
mapag-uukulan n~g matimyas na tin~gig na aking napakingan.
Pagkalipas n~g ilang sandali, ay sumatitig ko na naman ang nagdidilim
na "ikmuhan" at nanariwang muli ang sanhing ikinapatun~go ko roon,
ang dati ring nais na matalos ang pinagbuhatan n~g paggamit at
pakikinabang sa isang halamang sakdal han~galay, na gaya n~g "ikmo";
sa di kawasa ay lumapit sa akin at malugod na bumati ang isang
matanda, na tila tunay na kakilala kasabay n~g malugod na anyayang
magtuloy sa kalooban n~g kanilang bakuran.
Nang unang bugso, ay suma~gui sa aking loob ang isang malaking
alinlan~gan; n~guni't dagling napawi at nanagumpay ang mapiling amuki
na ako'y magtuloy.
Pagdating namin sa loob n~g halamanan ay dinatnang nakaluklok sa isang
papag-papagan ang isang binibining napakahinhin ang anyo, na marahil
ay siyang pinan~galin~gan n~g mapanglaw na pag-aawit na aking
kinahan~gaan.
Matalaghay ang kabuuan n~g kanyang maamong mukha; malamlam ang titig
kayumanguing kaligatan ang kulay, mahayap ang ilong at nakabibihag ang
maramot na n~giting nanasnaw sa kanyang guinumamelang labi.
Isang sulyap na panakaw at pagdaka'y binawi ang biglang tumudla sa
aking puso at n~g m~ga sandaling yaon ay kanyang binihag.
Tumalilis na biglang tinun~go ang halamanan pagkakita sa akin at
pagkua'y pumitas n~g ilang dahong "ikmo."
Di naglao't bumalik sa aming kinaroroonan, muling lumuklok at
mabihasang pinagpilas ang m~ga dahong taglay at pinirot na guinawang
"hitso."
Di ko sinawaang panoorin ang mahayap na m~ga daliri at tunay kong
kinahan~gaan, ang kainamang tumangap n~g panauhin, na, baga mang di
lubhang kilala, ay pinagkaabalahang kawan~gis n~g isang lalong matalik
na kaibigan; sa biglang sabi ang kaugaliang mag-alay n~g "hitso" ay
kanyang tinupad; n~guni't hindi ako marunong n~guman~ga; at sa nais
kong mapaunlakan ang kanyang pagkaka-ala-ala, ay kumuha ako n~g
kanyang malugod na iniaalay, kasabay n~g isang maguiliw na usisa
sa matanda na kung bakit natuklas, na ang bun~ga, iyaong mapakla at
walang saysay na bun~gang kahoy na di nagtamo n~g ano mang pamagat,
at ang "ikmo" na lubhang mahanglay, ay kung mapalahok sa nakapapasong
"apog" ay napag-ayaw, at ayon sa naguing hilig na kinaguisnan ay
siyang naguing panalubong panauhin.
Nang una, ay inakala kong ang pag-uusisa ay naaksaya at di ko batid
na ang itutugon sa akin ay lubhang mapakinabang at mandi'y
mapaniniwalaang iyaon n~ga marahil ang pinagbuhatan n~g "viciong"
n~guman~ga.
Isang ganap na kasaysayan ang kaniyang sinalita na uulitin ko n~gayon
ayon sa nalabi sa aking ala ala:
Anya'y nang m~ga unang dako, na ang pagn~gan~ga ay hindi pa
kilala; ang halamang =ikmo=, ay lubhang gumugubat, at sampuong
nan~gaglaboy na hayop sa kaparan~gan, ay hindi magtamong pakinabang sa
halamang tinutukoy.
Bakit kaya siya pinasibol kung walang kapakinaban~gan?
Maraming pagsusumikap ang guinawa, upang huag n~g muling sumibol,
datapua't isang halamang hindi maagad n~g maglilinang pagkapalibhasa'y
walang pakinabang at isang himutok na inulit n~g m~ga nahuhuli ang sa
kanya'y iguinawad n~g m~ga nauna sa atin.
"_Halamang walang pakinabang, kailan ma'y di mamamatay_" at ang
himutok na tinukoy ay naguing sumpang iniukol n~g m~ga nahuhuli sa ano
mang bagay na walang maidulot na kapakinaban~gan.
Isa pang halamang lubhang nanghahaguay na may masagananang bun~ga, ang
hindi rin pakinaban~gan at siya namang pinag-uukyabitan n~g halamang
"ikmo".
Sa kasaganaan n~g bun~ga n~g halamang ito na, walang mapaggamitan, ay
hindi pinagkalooban n~g ano mang pan~galang pagkakakilanlan, gaya n~g
sa ibang bun~gang kahoy, yamang hindi rin lamang siya nagagamit,
at nan~gasyahan na ang nan~ga-una sa atin na pamagatan siya n~g
pan~galang: _Bunga_.
Ang lahat n~g nakilalang halamang bumubun~ga at nag-dudulot sa m~ga
tao n~g ano mang pakinabang, ay nagtamo n~g pan~galawang pan~galang o
pinakasaguisag na pagkakakilanlan; datapwa't ang halamang "bun~ga"
ay siyang napakatan~gi na hindi nagtamo n~g biyaya mabinyagan, at ang
kanyang puno ay pinamagatan na lamang n~g "bun~ga"
Lubhang maraming salin-saling kaugalian ang yumaon--ang idinugtong
n~g matanda--ang m~ga bagong sibul na batbat n~g katalinuhan, ay di
nan~gasiyahang siya'y panoorin na lamang at gamiting palamuti sa m~ga
kaparan~gan, hindi nayag na siya'y hindi magamit, at lahat n~g sikap
ay guinugol upang maangkapan n~g ikapakikinabang sa kaniya; n~guni't
ang kanyang tingtin~ging puno ay hindi maagpang sa ano mang paggamitan
dahil sa napakarupok, datapwa't isang kataon, (yamang n~ginan~ganlan
kataon ang m~ga bagay na nangyayari n~g hindi kinukusa, baga mang ang
lahat ng bagay ay nakatakda, na talagang mangyayari) ay isang tanghali
umano na ang isang taong hindi pa nakasasapit sa m~ga lupalop na yaon
at hindi pa nakakikilala sa dalawang halamang ating ibinubuhay (ang
=ikmo= at _bunga_), ay sinumpong n~g pagkadayukdok at walang
malamang sulin~gan n~g katutuklasan n~g ipagpapatid gutom.
Tinamaan n~g kanyang malas ang puno n~g halamang hitik na hitik n~g
mapupulang anaki'y hinog na bun~ga, at sa paniwalang makapagdudulot
sa kanyang kagutuman n~g malinamnam na pagkain, ay dagling pumitas at
linasa ang pinakalaman; subali't tan~gi sa isang matigas at mapaklang
nakapaglalaway, ay wala siyang nalasap; bagama'y binayaan na sa
kanyang bibig yamang lubhang nanunuyo ang kanyang lalamunan at iyao'y
nakapananariwa.
Sa malaking kagutuman n~g abang napaligaw na yaon n~g landasin, ay
lumabnot n~g ilang dahon n~g _ikmo_ na nagsusumawang lumingkis
sa puno n~g _bunga_, n~ginata rin at ninamnam ang mahan~glay na
dahon n~g _ikmo_, n~guni't hindi tangapin n~g kanyang sikmara
at ang laway niya ay lubhang kumakatay; subali't ang hindi kinukusang
pagkakahalo n~g _ikmo_ sa _bunga_, ay nagkatalo at ang pakla
at ang han~glay ay nakaayaw at nalasap niya ang isang panglibang na
n~gataing nakapagpapasariwa n~g lalamunan. Sa di kawasa ay dumating
siya sa isang bahay at sa masidhing han~gad na makakain kahit na ano,
ay tinikman ang isang bagay na maputing nasa isang munting pasu-pasuan
sa ibabaw n~g bintana; ang maputing kanyang tinikman, ay =apog=
na ipinanguguhit n~g may bahay sa m~ga panakot n~g halaman.
Hindi niya sinasadya ang pagkakahalo halo n~g tatlong bagay na
hindi kilala; n~gunit wari'y pinagtiyap o itinuro sa kanya n~g
pan~gan~gailan~gan ang isang n~gataing panglibang sa gutom.
Tinaglay niya hangang bayan ang tatlong bagay na kanyang natuklas at
ipinagparan~galan sa m~ga dinatnan.
--Aanhin mo iyan?--ang usisa n~g kanyang m~ga kasama sa bahay.
--Ah!--ang tugon kung nalalaman ninyo ang kapakinaban~gan n~g tatlong
ito kung magkahalo--at ipinakitang muli ang _ikmo, bunga_ at
_apog_,--ay walang salang di ninyo pakamamahalin.
--Anong pakinabang ang maidudulot n~g tatlong bagay na iyan?
Bilang tugon ay naglahok at inialay na pinatikman sa m~ga kasangbahay.
Labis daw na napahan~ga ang m~ga dinulutan sa pagkakalasap n~g isang
mabisang pampasariwa n~g lalamunan, at buhat na noo'y pinasimulan na
ang pagpapatikim sa bawa't dumating na kasambahay, hangang sa naguing
kaugaliang ipanalubong sa panauhin ang _hitso_.
Ang salitang paglahukin ay itinutumbas nila sa salitang
=pahitso=, at hanga n~gayon ang m~ga panday n~g pilak ay
tinataglay pa, ang salitang _pahitso_ sa paglalahok n~g guinto.
Sa pamamag-itan n~g salinsaling kaugalian ay binawas na ang salitang
PA, sa _hitso_ yamang yaon ay pangdugtong pan~gun~gusap n~ga
lamang.
Pagkatapos n~g malawig na salaysay n~g matanda ay tinikman ko
kapagdaka ang inaalay sa akin n~g binibini at doon ko napagsiya na
tunay n~gang nakalilibang at nakapananariwa n~g lalamunan, at kung
mahirati na sa pagn~gata niyaon ay naipampapawi na raw n~g uhaw at
gutom, ang pinagpalang _hitso_.
Sa lahat n~g iyaon, at sa pan~gan~ga-nib kong ako'y kayamutan ay
napaalam na, at nan~gakong muling babalik.
Samantalang binabagtas ko ang ikmuhan ay muli kong naulinig ang
mapan~glaw na pag-aawit na bumihag sa aking puso.
Sino kaya ang pinag-uukulan niya n~g m~ga panambitang iyaon?
Siya kaya'y may katipang tumatakuil sa m~ga ipinangako?
Ito ang bumabagabag sa aking sarili nang papauwi na sa bahay at siyang
umaanyayang muli siyang sadyain; n~guni't lubos na nagpasakit ang
mabisang panibugho sa kanyang pinag-uukulan at siyang sanhi n~g di ko
na muling idinalaw.
Oh! sabay kong natuklas ang pag-ibig at ang HITSO.
=HIMIG N~G PIGHATI=[2]
_Hinihiling sa aking kasayaha'y tulain_.
Saan man ibaling yaring pag-iisip
nakikita'y luha at m~ga pasakit
kahit sa sariling buhay na tahimik
gayon din sa Bayang pinakaiibig
ay walang lumual sa kudyaping tin~gig
liban na sa lungkot at m~ga ligalig.
*       *       *       *       *
Sa Bayan ang malas kung aking itanaw
ang nan~gakikita'y pawang kapan~glawan,
magkabi-kabila'y ang pag-iirin~gan
na inihahasik n~g buhing makamkam at
nan~gagnanais tanghali't igalang
kahit na mahamak ang sariling Bayan.
*       *       *       *       *
Sa kabila noon ay bilang pamana
na kanilang alay sa Bayan at Ina,
ay ang pang-aapi at pag-alimura;
ang gayo'y kung aking mapag ala-ala
tinis n~g kudyapi ay n~gan~gapa-n~gapa
at ayaw magbigay n~g lugod at saya.
At paghamak lamang, pagsumpa't pag-ayop
daing n~g hinagpis ang itinitibok
nalilimot tuloy ang ugaling bantog
na mahinhi't wagas n~g lahing Tagalog,
dahil sa iilang asal na sumalot
n~g sariling yaman hindi man inimpok.
*       *       *       *       *
Ano kaya n~gayon ang aking gagawin
sa iyong napitang ako'y paawitin
guinaganap ko man n~g boong pag-guiliw
ay ang lumuluwal na tinis ay daing
at hindi pumulas ang mithi mong hiling...
kasayaha'y nanaw sa aking damdamin.
Pagtamanan mo na ang taghoy n~g puso
kahit napipigta sa luhang tumulo,
pagka't ang ligaya ay hindi makurong
kusang magwawagui sa madlang siphayo,
na nan~gin~gibabaw sa puring nag-laho,
sa puring salantang, lugami at hapo.
*       *       *       *       *
Nakasunod kaya sa hin~gi mo't pita
ang anak na busong sabik sa ligaya?
Hindi man nasiyahan sapagka't di kaya
ang daliting n~gayon ang iyong ligaya
ay lubos tangapin n~g boong pag sinta:
"HIMIG NG PIGHATING"  larawan ng dusa ...
=Ang Tubo=
Ang m~ga alamat kung minsan ay tunay na salat sa katotohanan;
datapuwa't lubhang kailan~gang buhayin ang m~ga salinsaling balita
yamang ang karamihan n~g ating pinaniniwalaan ay badha niyaon, at n~g
m~ga pangyayari; kaya't ang sasalaysayin n~gayon ay tunay na hindi ko
na malaman kung saan ko narin~gig o kung sa aling kasaysayan ko nabasa
bagamang sariwang sariwa sa aking ala-ala ang pagkakapangyayari.
Katanghalian daw noon n~g buan n~g Marzo, mainit na lubha ang
daloy n~g m~ga sinag n~g araw, kaya't ang kaalinsan~ganan, ay
di magpatiwasay sa madla, lalong lalo na doon sa m~ga pangkating
pinag-uusig n~g m~ga batas, doon sa nan~gabubuhay sa pamamag-itan
n~g pawis n~g iba at walang bilang himpilan kungdi ang madadawag at
masukal na yun~gib sa kaparan~gan; doon sa lupalop na pan~gublihan
man ay wala, at paubayang pinasasaksihan sa tumutunghay na lan~git ang
tanang kabuhun~gan kanilang lagui nang ikinaaaliw.
Sa panig n~g sansinukob na pinangyarihan n~g buhay na ito, ay wala
niyaong mayayabong na halamang karaniwang sumibol sa m~ga kabundukan,
na nagkakandili sa tanang magnais na sa kanya'y man~ganlong, doo'y
wala n~ga, iyaong malalabay na san~ga n~g nan~gag-lalakihang punong
kahoy na naggagawad sa madla n~g malalamig na lilim kung katanghalian,
at tan~gi sa ilang halamang gumugubat na kawangki n~g palasan ay wala
n~g iba pang sumisibol. Ang halamang ito'y mabulo ang pinakakatawan
matatalim at nakasusugat ang kanyang m~ga dahon, at walang munti
mang maituturing na pakinabang sa kanya; ang sino mang mapasagui,
ay dumadanas n~g isang di magpatahimik na kakatihan kawangki n~g
tinatawag nating NALILIPA.
Umano'y sa m~ga kadawagang iyaon nan~gun~gubli ang m~ga may malalaking
sagutin sa pamahalaan, pagka't doo'y hindi nakasasapit ang lalong
masigasig na kagawad. Apat kataong nagkaisa n~g ugali, at nan~gasawing
mamuhay sa pamamag-itan n~g panghaharang, ang kasalukuyang
tumatalaktak sa matutulis at nakakapasong batong maliliit na
nan~gag-sambulat sa m~ga landasin; ang mainit na simoy n~g
katanghalian ay tumutupok sa kanilang m~ga noo at nagparamdam n~g
malaking kauhawan; datapwa't ang kanugnog na yaon n~g m~ga lupalop
na di sinasapit n~g may matahimik na kabuhayan, ay di sinibulan n~g
tubig; doo'y walang m~ga bukal, walang batisan, at walang ano mang
pampawing uhaw na matutuklas; kaya't ang pagn~gan~galit ay siyang
pinagbubuntuhan, kaayaw n~g pakikiayon, yamang wala namang ibang
magawa.
Sa di kawasa'y nakasalubong sila n~g isang matandang lalaki na
sa kanyang anyo, ay tila may isang malaking katan~gian at mandi'y
umaanyayang siya'y pakagalan~gin, datapwa't ang sibul na marun~gis na
budhing taglay n~g apat na tinutugaygayan natin, ay siyang nanaig, at
inakalang pagliban~gan~g uruyin ang kagalang-galang na matanda.
Ang isa sa kanila ay siyang unang umaglahi.
--Matandang hukluban, saan ka paro-roon sa ganitong kainitan?--ang
pang-unang tanong.
--Ang dugo nito ang ating inumin--ang saad n~g pan~galawa--Kasabay
nang bunot n~g itak sa sukbitan na biglang iniyamba.
--Antabayanan muna nating siya'y tumugon, bago ganapin ang nais--ang
salo n~g pan~gatlo.
--Magsalita ka--ang pakli n~g pang-apat.
--Aking hinahanap--anang matanda--ang panig na aking tinutuklasan n~g
pampawing uhaw.
Sa tuwing hapon--ang dugtong--kung sumasapit ang ikatlong oras ay
pinagkakalooban ako n~g Makapangyarihan na makasimsim n~g pampawing
uhaw.
--At saan ka naman kukuha n~g maiinom sa kadawagang ito, na kinaigahan
n~g tubig at kinaitan n~g kanyang balong?
--Tingnan natin at tila ito ang makapag-aalay n~g ating kailan~gang di
matuklas--ang anas n~g isa sa kanyang kasama.
--Kung ang pagkakatiwala sa kanya'y ating ilalagay ay matitira tayo sa
isang kabiguan--ang paan~gil na tugon.
--Narito--anang matanda--ang lagui kong iniinom kung dumarating ang
oras na aking sinambit.
--Dito'y walang batisan...
--Hindi ko kailan~gan ang makikinang na daloy n~g batis, upang ipamawi
n~g kauhawan; sa aki'y sukat ang m~ga halamang inyong namamalas,
pagka't sa kanya'y nananamnam ko ang matamis at masaganang katas, sa
m~ga oras na ang Sumakop sa tanan, ay nagsabing "AKO'Y NAUUHAW", sa
kanyang Pitong Wika, bago naglakbay sa kalowalhatian n~g Lan~git at
tinalikdan ang pagkatao.
--Tila ito'y may nais magpalaganap dito n~g m~ga katakata niyaong m~ga
mapagsampalataya n~g kung ano anong kadayaan.
--Ang taong ito'y tila tayo ang pag-lalaruan--ang sabad n~g isa.
--May orasan ba kayong taglay--ang malumanay na usisa ng matandang
inaaglahi.
--Ang orasan namin ay anyo n~g araw na lumiliglig sa boong Tinakpan.
--?Ano na kayang bahagui ang ating kinalalagyan?
--Tayo'y nasa ikatatlo na n~g tanghali; yaong oras na inaantabayanan
mo upang numamnam n~g pinakananais naming pampawing uhaw ... Hayo
ipakita mo sa amin ang pagsipsip n~g katas n~g halamang iyong sinambit
at kapagkayao'y aglahi lamang ay kaawa-awa ang iyong sasapitin.
Pagkarin~gig n~g bihigkas na ito n~g nagtatapangtapan~gan tulisan
ay lumuhod pagdaka ang matanda at idinaing sa Lumikha ang kanyang
kalagayan; at pagkaraos n~g pananalan~gin ay nagtuluyan bumakli n~g
m~ga halamanang naroon at pinan~gos na sinipsip ang katas.
Pagkakita nito n~g m~ga tulisan ay nan~gagsitulad sa matanda at
nakipan~gos naman; datapwa't ang kanilang nalan~gap, ay ang di
masaysay na hanglay at sa kadahilanang ito'y inasod n~g palo ang
kagalanggalang na matanda hangang sa nalugmok sa m~ga nagkabalibaling
san~ga n~g halaman.
Sa gayong kahabag habag na anyo'y nagturing:
--iOh m~ga kulang palad! Darating ang panahon na inyong pagsisisihan
ang inasal na kaimbihan; pagka't sa inyong panunumbalik sa puok na ito
sakaling kayo'y magkapalad na tan~glawan ng pananampalataya sa ating
Mananakop, ay inyong mapagkikitang ang bawa't tilamsik n~g m~ga dugo
ko ay sisibulan n~g ganyan ding halaman; subali't ang bawa't dito'y
tumubo, ay magdudulot sa katauhan n~g isang malinamnam at matamis na
katas, na siyang katutuklasan n~g tanan, n~g isang mabisang pampawing
uhaw, pampatid gutom at sangkap sa ano mang kakailan~ganin n~g
katauhan, Pinaslang ninyo ang isang nahilig sa pagninilay n~g
mahalagang "PITONG WIKA" n~g ating MANANAKOP, nawa'y siya ninyong
laguing pakinaban~gan.
*       *       *       *       *
Nakaraan ang isang munting bahagui n~g panahon, ang pagkakataon ay
naguing tagapamag-itan upang ang apat na buhong ay muling mapabalik sa
kanilang pinagdausan n~g huling kalupitan at nang magunita nila an~g
m~ga huling binikas n~g napan~ganyayang matandang kanilang inumog,
ay dumanas sila n~g isang pagnanais na alamin kung tunay n~ga ang
kaniyang m~ga huling panambitan, at di nalaunan, ay su-matitig nila
ang mayayabong na halamang nagsisupling na pawang malulusog, matataba
at lubhang mayabong, at silang lahat ay di nakapiguil n~g gayong
bigkas:
iTumubo! ... Naganap ang kanyang huling tagubilin.
At sabay na nan~gagsibakli n~g naturang halaman at kanilang pinan~gos.
Isang malinamnam at matamis na katas ang kanilang nalasap, at
paulit-ulit na binigkas na-matamis ang _tubo_, na siyang
kaipala'y sumapit sa ating kapanahunan at ang salitang iyaon
na niyaong una'y pinalalawig upang ang maguing kahulugan ay
_supling_, n~gayo'y bigla na kung bigkasin at nakikilala sa
pan~galang tubo.
Bilang pasasalamat ay isang mataos na dalan~gin ang kanilang
pinailanlang sa kalawakan n~g hiwaga at isang matamis na pag-aawit ang
kanilang naulinig na ganito ang badha:
"Ano kaya yaong tinamaang malas
na nan~gin~gibabaw sa tanang liwanag
nagtaboy na bigla't humawi sa ulap
na pinaglagusan n~g ningning at sinag
at umaanyayang lubusang magalak
yaring abang pusong sinupil n~g hirap?"
"Siya kaya yaong maningning na Ilaw
na pumapatnugot sa Sangkatauhan,
panan~glaw sa gabi n~g nadidiliman
at sa may pighati'y pang-aliw na tunay
Badhang taga-turo n~g iisang daan
sa m~ga alagad na nan~galiligaw?"
"Oh kulang na kulang yaring pan~gun~gusap
upang patunayan nakikitang sinag,
ayo't nagniningning, anaki'y busilak
sa ibabaw niyaong bunton buntong ulap,
ayo't bawa't anyo ay isang pagliyag
ang isinasaboy sa puso n~g lahat."
"Siya yaong Pusong Kamahal mahalan
na n~gayon ay ating kinahahan~gaan
Siya ang dinusta at pinakapaslang
n~g sibat n~g sala n~g Sangkatauhan,
Siya ri't di iba ang kaguinhawahan
at tunay na aliw n~g may kalumbayan."
Dagli silang nagtindig at pinaghanap ang pinagbubuhatan n~g gayong
kawiliwiling pag-aawit, at nang kanilang makita'y lubos napahan~ga
pagka't dili iba kundi ang kaawaawang matandang kanilang pinaslang na
biglang nawala sa kasukalan n~g gubat.
Ito n~ga kaya ang sanhing pinagbuhatan n~g halamang tubo? ...
=PAN~GARAP=
(_Sa laguing pinagalayan n~g m~ga katha ko_.)
I
Sa galaw n~g tubig;
gayon din sa himig
na pabalik-balik
sa lalim, at batong pinag saglit-saglit,
doo'y namamasid
n~g abang pag-big
ang kagandahan mo sa linaw n~g batis.
II
Ang itim mong buhok
lugay na nag-sabog
sa maputing batok,
ay siyang anag-ag sa batisa't ilog
sa dakong pag-lubog
n~g araw sa laot
kung makaliglig na sa boong Sinukod.
III
At sa pan~gan~garap
n~g sariling hagap,
aking namamalas
ang iyong larawang sipian n~g DILAG.
Ampunan n~g lahat
na m~ga bulaklak
na niyuyurakan sa m~ga paglakad.
IV
Sa palad na aba
kung guinugunita
ang pagdaralita
ay namamalas kong ikaw ay may awang
iniaapula
sa agos n~g luha
n~g lunos kong buhay at pusong mahina.
V
N~guni't ... iPagkasawi! ...
Ang abang ibinudhi'y
hindi namalagui,
Dagling binagabag, at ang pag mumuni'y
kumalag sa tali,
at itiniwali
ang aba kong palad na inilugami.
VI
Biglang nasiwalat
dini sa hinagap
at ipinamalas
Ang iyong larawang may hinampong in~gat
na nagtutulak
sa aba kong palad
at sa lantang pusong napapawakawak.
=Wakas=.
Mga Talababa:
[1] Hayop pa sakdal ban~gis na pagkaamoy sa tao'y sinisila; ito'y
kawangki n~g kalabaw baga man may kaliitan, at kailan may hindi
napaaamo.
[2] Tulang binikas n~g magandang binibining Natalia Buencamino sa
"veladang" idinaos sa, "INSTITUTO DE MUJERES", niyong ika 23 n~g
Diciembre n~g taong 1906.
Palatuntunan.
Ilang-ilang, Tudling, 3.
Ang hitso, Tudling, 16.
Himig nang pighati, Tudling, 30.
Ang tubo, Tudling, 33.
Pan~garap, Tudling, 44.
M~ga nobelang sinulat n~g Kumatha nito
Mapagpuyat                    P.0.20
Pag-ibig n~g isang General    P.0.20
iM~ga imbi! (unang bahagui)   P.0.30
KASALUKUYANG NILILIMBAG
Mapagkandili.
iM~ga imbi! (pan~galawang bahagui)
End of Project Gutenberg's Alamat ng Ilang-Ilang, by Jose N. Sevilla
